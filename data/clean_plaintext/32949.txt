Maesta veternoso torquentur pectora luctu:
in luctu tanto fundis Apollo melos?
Si tua luctisonis quadrabunt metra querelis,
conquere exosae tela cruenta necis.
Spreta pius noster persensit spicula Spenser,
Spenser mortis ovans, vulnera saeva tulit.
Ejus alexicacus suffulsit pectora Christus,
Christus mors mortis, dum moriburus erat,
In misera quisquis remanes hac luce superstes,
te cuperesse putas et superasse necem?
Cur pulchro elatus turgescit copore fastus?
fastu forma necis tela domare nequit.
Nervosisne potens confides viribus o vir?
Vir vi non fregit vincula mortis adhuc.
Longane funestus promittit tempora nummus?
nummus, vt eripiat te, nihil ipse valet.
Insigni antiquae num clares stemmate stirpis?
stirpis nobilitas mortis ad arma nihil.
Caelica multivagam retinere scientia mentem,
mens vt sit semper carcere clausa, nequit.
Nec divina feram superat sapientia mortem,
ad mortem potius praeparat illa viam.
Seria venturae sic est meditatio mortis,
ad mortem Spenser, janua fact tibi.
Tenuia vitalis servat spiracula vitae.
non vitae integritas:  ergo, quid illa valent?
Dum rata venturae speculantur gaudia vitae;
vitam fastidit mens pia in orbe brevem.
Sic divina tuo sedit veneratio corde,
corde vt sis, Spenser, promptas vbique mori.
Nos tua lugubri celebremus funera versu;
vertit enim in nostrum mors caput omne malum.
Clarus in ingenua dum amittitur arte magister,
spem mage nostrum finito Musa dolorem:
nec dolet in coelis, nec crucis ille capax.
Mortua nam licet hoc circundat membra feretrum
viva anima illius fertur ad astra tamen.
Jure igitur cassum lugemus lumine amicum,
namque bonis Spenser semper amicus erat.
