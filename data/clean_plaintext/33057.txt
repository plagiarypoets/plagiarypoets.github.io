JANUARIUS.

ALEXIS.
Upilio, (nec enim titulo potiore misellus
Dignandus) jam nunc bruma laxante rigorem,
Aethere sub sudo, (sudus forte obtigit aether,)
Eduxit fessas diuturno carcere caulae
Strigosas pecudes, macie brumaque rigentes,
Ut vix succiduo sustentent poplite gressus.

Isque status pecoris pastoris concolor Ori,
Lurida quod macies pallenti tabe colorat;
Aeger cura forsan, &amp; ager forsan amore;
Scit tamen &amp; calamos inflare, &amp; dicere versus:
Tum pecora ad montem languentia languidus egit,
Effuditque istas, dum pascunt illa, querelas.

O Superi, curas O qui miseratis amantum,
(Si tamen e Superis quisquam miseretur amantes)
Despicite e coelis ubi laetum dacitis aevum,
Luctisonisque, precor, submittite cantibus aures:
Tu quoque pastorum Deus, olim fixus Amoris
Cuspide Pan, prius expertos miserere dolores:

Effoeta O tellus, brumalis praeda furoris,
Viva meae vitae occasum spectantis imago,
Te modo millecupio florum discrimine pinxit
Ver, tuaque asphodelis stellata superbiit aestas;
At jam nimbosae saevit violentia brumae,
Quaeque triumphabat modo, jam tua purpura sordet.

Pectore sub nostro rabies furit aemula brumae,
Nam stupet in venis immiti frigore sanguis:
Saevit &amp; in nostram tempestas tanta carinam,
Tanquam jam tremulos spectaret vita Decembres.
Vix tamen, ah miserum, florescere caeperat annus.
Et tamen, ah miserum, mihi jam defloruit annus.

O vos umbroso nudatae tegmine quercus,
Qua volucres vernos gaudebant texere nidos;
Nunc musco indutae, canaeque horrore pruinae,
En, ubi vestra novo turgebant germina foetu,
Brachia conspicio lachrymis rorantia crebris,
Pendolaque astrictis glaciatur stiria guttis.

Sic quoque, sic nostrae folia inconcussa juventas
Nunc flaccent, nimiis curarum exercita ventis;
En, emarcescit foelix flos puberis aevi,
Ustulat &amp; canum mihi praecoqua germina frigus:
Sic vitreis rigui lachrymis rorantur ocelli,
Pendet ut a vestris glacialis stiria ramis.

Languide grex, lacero implicitam qui vellere lanam
Gestas, cui victu jejunia crebra maligno
Hauserunt vires, macie testare, probasque
Obruta solicitis pastoris pectora curis.
Debilis ille, &amp; tu:  Macer es, macrescit &amp; ille:
Languendo luges, lugendo languet &amp; ille.

Damno millenis tempus lachrymabile diris,
Urbs vicina oculis quo primum erat obvia nostris.
Et tamen illam horam votis bis mille beavi,
Qua vidi nostram (spectacula tanta) puellam;
Sed frustra; nostrae primus gradus ille ruinae:
Proh, Superi!  mellis faecundi, &amp; fellis amores?

Non infortunum queritur mea fistula Mopsum,
Ambiat ille meum licet indefessus amorem.
Agrestis sperno tam rustica munera Mopsi;
Haedos; involucres nidos; &amp; praecoqua poma,
Insipiens frustra mittis tua munera Mopsi,
Quae tuus ille suae mox Phillidi mittit Alexis.

Phillis amata mihi est (heu, cur mihi Phillis amata?)
Despectusque ab ea sum, (cur despectus ab illa?)
Respuit usque meos &amp; dedignatur amores,
Fastiditque audire rudem sufflata cicutam.
Quin pastorales velut anguem exhorret avenas,
Subsannatque elata, suus quae cantat Alexis.

Ergo pIaces licet agresti mea fistula Pani,
Cum tamen haud placeas ubi vellem sola placeres;
Et tu musa, meos sopire assueta dolores,
Nunc oblita tamen, cum res efflagitat, artis,
Solvetis meritas &amp; Musa, &amp; fistula poenas:
Cum calamos frangit, fususque recumbit in herbam.

Jam sol emeritos devexo tramite currus
Urgebat praeceps, glaciatoque horrida rore
Nox involvebat furvo velamine terram:
Ut videt, arrodens caecis praecordia curis
Surgit, apricatas pecudes ad ovilia cogens
Upilio, vultu referentes fata Magistri.
