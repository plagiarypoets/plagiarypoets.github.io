["I.</br>Bedoun the Bents of Banquo Brae</br>Milane I wandert waif and wae,</br>Musand our main Mischaunce;</br>How be thay Faes we ar undone,</br>That staw the sacred Stane frae Scone,</br>And leids us sic a Daunce:</br>Quhyle Inglands Edert taks our Tours,</br>And Scotland ferst obeys,</br>Rude Ruffians ransakk Ryal Bours,</br>And Baliol Homage pays;</br>Throch Feidom our Freidom</br>Is blotit with this Skore,</br>Quhat Romans or no Mans</br>Pith culd eir do befoir", "II.</br>The Air grew ruch with bousteous Thuds,</br>Bauld Boreas branglit outthrow the Cluds,</br>Maist lyke a drunken Wicht;</br>The Thunder crakt, and Flauchts did rift</br>Frae the blak Vissart of the Lift:</br>The Forrest schuke with Fricht;</br>Nae Birds abune thair Wing extenn,</br>They ducht not byde the Blast,</br>Ilk Beist bedeen bangd to thair Den,</br>Until the Storm was past:</br>Ilk Creature in Nature</br>That had a Spunk of Sence,</br>In Neid then, with Speid then,</br>Methocht cryt, in Defence.", "III.</br>To se a Morn in May sae ill,</br>I deimt Dame Nature was gane will,</br>To rair with rackles Reil;</br>Quhairfor to put me out of Pain,</br>And skonce my Skap and Shanks frae Rain,</br>I bure me to a Beil,</br>Up ane hich Craig that lundgit alaft,</br>Out owre a canny Cave,</br>A curious Cruif of Natures Craft,</br>Quhilk to me Schelter gaif;</br>Ther vexit, perplexit,</br>I leint me doun to weip,</br>In brief ther, with Grief ther</br>I dottard owre on Sleip.", "IV.</br>Heir Somnus in his silent Hand</br>Held all my Sences at Command,</br>Quhyle I forzet my Cair;</br>The myldest Meid of mortall Wichts</br>Quha pass in Peace the private Nichts,</br>That wauking finds it rare;</br>Sae in saft Slumbers did I ly,</br>But not my wakryfe Mynd,</br>Quhilk still stude Watch, and couth espy</br>A Man with Aspeck kynd,</br>Richt auld lyke and bauld lyke,</br>With Baird thre Quarters skant,</br>Sae braif lyke and graif lyke,</br>He seemt to be a Sanct.", "V.</br>Grit Darring dartit frae his Ee,</br>A Braid-sword schogled at his Thie,</br>On his left Arm a Targe;</br>A shynand Speir filld his richt Hand,</br>Of stalwart Mak, in Bane and Brawnd,</br>Of just Proportions, large;</br>A various Rain-bow colourt Plaid</br>Owre his left Spaul he threw,</br>Doun his braid Back, frae his quhyt Heid,</br>The Silver Wymplers grew;</br>Amaisit, I gaisit</br>To se, led at Command,</br>A strampant and rampant</br>Ferss Lyon in his Hand.", "VI.</br>Quhilk held a Thistle in his Paw,</br>And round his Collar graift I saw</br>This Poesie pat and plain,</br>Nemo me impune lacess&mdash;</br>&mdash;Et: &mdash; In Scots, Nane sall oppress</br>Me, unpunist with Pain;</br>Still schaking, I durst naithing say,</br>Till he with Kynd Accent</br>Sayd, Fere let nocht thy Hairt affray,</br>I cum to hier thy Plaint;</br>Thy graining and maining</br>Haith laitlie reikd myne Eir,</br>Debar then affar then</br>All Eiryness or Feir.", "VII.</br>For I am ane of a hie Station,</br>The Warden of this auntient Nation,</br>And can nocht do the Wrang;</br>I vissyt him then round about,</br>Syne with a Resolution stout,</br>Speird, Quhair he had bene sae lang?</br>Quod he, Althocht I sum forsuke,</br>Becaus they did me slicht,</br>To Hills and Glens I me betuke,</br>To them that luves my Richt;</br>Quhase Mynds zet inclynds zet</br>To damm the rappid Spate,</br>Devysing and prysing</br>Freidom at ony Rate.", "VIII.</br>Our Trechour Peirs thair Tyranns treit,</br>Quha jyb them, and thair Substance eit,</br>And on thair Honour stramp;</br>They, pure degenerate!  bend thair Baks,</br>The Victor, Langshanks, proudly cracks</br>He has blawn out our Lamp:</br>Quhyle trew Men, sair complainand, tell,</br>With Sobs, thair silent Greif,</br>How Baliol thair Richts did sell,</br>With small Howp of Reliefe;</br>Regretand and fretand</br>Ay at his cursit Plot,</br>Quha rammed and crammed</br>That Bargin doun thair Throt.", "IX.</br>Braif Gentrie sweir, and Burgers ban,</br>Revenge is muttert be ilk Clan</br>Thats to their Nation trew;</br>The Cloysters cum to cun the Evil,</br>Mailpayers wiss it to the Devil,</br>With its contryving Crew:</br>The Hardy wald with hairty Wills,</br>Upon dyre Vengance fall;</br>The feckless fret owre Heuchs and Hills,</br>And Eccho Answers all,</br>Repetand and greitand,</br>With mony a sair Alace,</br>For Blasting and Casting</br>Our Honour in Disgrace.", "X.</br>Waes me!  quod I, our Case is bad,</br>And mony of us are gane mad,</br>Sen this disgraceful Paction.</br>We are felld and herryt now by Forse;</br>And hardly Help fort, thats zit warse,</br>We are sae forfairn with Faction.</br>Then has not he gude Cause to grumble,</br>Thats forst to be a Slaif;</br>Oppression dois the Judgment Jumble</br>And gars a wyse Man raif.</br>May Cheins then, and Pains then</br>Infernal be thair Hyre</br>Quha dang us, and flang us</br>Into this ugsum Myre.", "XI.</br>Then he with bauld forbidding Luke,</br>And staitly Air did me rebuke,</br>For being of Sprite sae mein:</br>Said he its far beneath a Scot</br>To use weak Curses quhen his Lot</br>May sumtyms sour his Splein,</br>He rather sould mair lyke a Man,</br>Some braif Design attempt;</br>Gif its nocht in his Pith, what than,</br>Rest but a Quhyle content,</br>Nocht feirful, but cheirful,</br>And wait the Will of Fate,</br>Which mynds to desygns to</br>Renew zour auntient State.", "XII.</br>I ken sum mair than ze do all</br>Of quhat sall afterwart befall,</br>In mair auspicious Tymes;</br>For aften far abufe the Mune,</br>We watching Beings do convene,</br>Frae round Eards outmost Climes,</br>Quhair evry Warden represents</br>Cleirly his Nations Case,</br>Gif Famyne, Pest, or Sword Torments,</br>Or Vilains hie in Place,</br>Quha keip ay, and heip ay</br>Up to themselves grit Store,</br>By rundging and spunging</br>The leil laborious Pure.", "XIII.</br>Say then, said I, at zour hie Sate,</br>Lernt ze ocht of auld Scotland's Fate.</br>Gif eir schoil be her sell;</br>With Smyle Celest, quod he, I can,</br>But its nocht fit an mortal Man</br>Sould ken all I can tell:</br>But Part to the I may unfold,</br>And thou may saifly ken,</br>Quhen Scottish Peirs slicht Saxon Gold,</br>And turn trew heartit Men;</br>Quhen Knaivry and Slaivrie,</br>Ar equally dispysd,</br>And Loyalte and Royalte,</br>Universalie are prysd.", "XIV.</br>Quhen all zour Trade is at a Stand,</br>And Cunzie clene forsaiks the Land,</br>Quhilk will be very sune,</br>Will Preists without their Stypands preich</br>For nocht will Lawyers Causes Streich;</br>Faith thatis nae easy done.</br>All this and mair maun cum to pass,</br>To cleir zour glamourit Sicht;</br>And Scotland maun be made an Ass</br>To set her Jugment richt.</br>Theyil jade hir and blad hir,</br>Untill scho brak hir Tether,</br>Thocht auld schois zit bauld schois,</br>And teuch lyke barkit Lether.", "XV.</br>But mony a Corss sall braithles ly,</br>And Wae sall mony a Widow cry,</br>Or all rin richt again;</br>Owre Cheviot prancing proudly North,</br>The Faes sall tak the Feild neir Forthe,</br>And think the Day their ain:</br>But Burns that Day sall rin with Blude</br>Of them that now oppress;</br>Thair Carcasses be Corbys Fude,</br>By thousands on the Gress.</br>A King then sall ring then,</br>Of wyse Renoun and braif,</br>Quhase Pusians and Sapiens,</br>Sall Richt restoir and saif.", "XVI.</br>The View of Freidomis sweit, quod I,</br>O say, grit Tennant of the Skye,</br>How neiris that happie Tyme.</br>We ken Things but be Circumstans,</br>Nae mair, quod he, I may advance,</br>Leist I commit a Cryme.</br>Quhat eir ze pleis, gae on, quod I,</br>I sall not fash ze moir,</br>Say how, and quhair ze met, and quhy,</br>As ze did hint befoir.</br>With Air then sae fair then,</br>That glanst like Rayis of Glory,</br>Sae Godlyk and oddlyk</br>He thus resumit his Storie.", "XVII.</br>Frae the Suns Rysing to his Sett,</br>All the pryme Rait of Wardens met,</br>In solemn bricht Array,</br>With Vehicles of Aither cleir,</br>Sic we put on quhen we appeir</br>To Sauls rowit up in Clay;</br>Thair in a wyde and splendit Hall,</br>Reird up with shynand Beims,</br>Quhais Rufe-treis wer of Rainbows all,</br>And paist with starrie Gleims,</br>Quhilk prinked and twinkled</br>Brichtly beyont Compair,</br>Much famed and named</br>A Castill in the Air.", "XVIII.</br>In midst of quhilk a Tabill stude,</br>A spacious Oval reid as Blude,</br>Made of a Fyre-Flaucht,</br>Arround the dazeling Walls were drawn,</br>With Rays be a celestial Hand,</br>Full mony a curious Draucht.</br>Inferiour Beings flew in Haist,</br>Without Gyd or Derectour,</br>Millions of Myles throch the wyld Waste,</br>To bring in Bowlis of Nectar:</br>Then roundly and soundly</br>We drank lyk Roman Gods;</br>Quhen Jove sae dois rove sae,</br>That Mars and Bacchus nods.", "XIX.</br>Quhen Phebus Heid turns licht as Cork,</br>And Neptune leans upon his Fork,</br>And limpand Vulcan blethers:</br>Quhen Pluto glowrs as he were wyld,</br>And Cupid luves we wingit Chyld,</br>Fals down and fyls his Fethers.</br>Quhen Pan forzets to tune his Reid,</br>And slings it cairless bye,</br>And Hermes wingd at Heils and Heid,</br>Can nowther stand nor lye:</br>Quhen staggirand and swaggirand,</br>They stoyter Hame to sleip,</br>Quhyle Centeries at Enteries</br>Imortal Watches keip.", "XX.</br>Thus we tuke in the high browin Liquour,</br>And bangd about the Nectar Biquour;</br>But evir with his Ods:</br>We neir in Drink our Judgments drensch,</br>Nor scour about to seik a Wensch</br>Lyk these auld baudy Gods,</br>But franklie at ilk uther ask,</br>Quhats proper we suld know,</br>How ilk ane hes performt the Task,</br>Assigned to him below.</br>Our Minds then sae kind then,</br>Are fixt upon our Care,</br>Ay noting and ploting</br>Quhat tends to thair Weilfair.", "XXI.</br>Gothus and Vandall baith lukt bluff,</br>Quhyle Gallus sneerd and tuke a Snuff,</br>Quhilk made Allmane to stare;</br>Latinus bad him naithing feir,</br>But lend his Hand to haly Weir,</br>And of cowd Crouns tak Care;</br>Batavius with his Paddock-Face</br>Luking asquint, cryd, Pisch,</br>Zour Monks ar void of Sence or Grace,</br>I had leur ficht for Fisch;</br>Zour Schule-men ar Fule-men,</br>Carvit out for dull Debates,</br>Decoying and destroying</br>Baith Monarchies and States.", "XXII.</br>Iberius with a gurlie Nod</br>Cryd, Hogan, zes we ken zour God,</br>Its Herrings ze adore;</br>Heptarchus, as he usd to be,</br>Can nocht with his ain Thochts agre,</br>But varies bak and fore;</br>Ane quhyle he says, It is not richt</br>A Monarch to resist,</br>Neist Braith all Ryall Powir will slicht,</br>And passive Homage jest;</br>He hitches and fitches</br>Betwein the Hic and Hoc,</br>Ay jieand and flieand</br>Round lyk a Wedder-cock.", "XXIII.</br>I still support my Precedens</br>Abune them all, for Sword and Sens,</br>Thocht I haif layn richt now lown,</br>Quhylk was, becaus I bure a Grudge</br>At sum fule Scotis, quha lykd to drudge</br>To Princes no thair awin;</br>Sum Thanis thair Tennants pykit and squeist,</br>And pursit up all thair Rent,</br>Syne wallopit to far Courts, and bleist,</br>Till Riggs and Schaws war spent;</br>Syne byndging and whyndging,</br>Quhen thus redusit to Howps,</br>They dander and wander</br>About pure Lickmadowps.", "XXIV.</br>But now its Tyme for me to draw</br>My shynand Sword against Club-Law,</br>And gar my Lyon roir;</br>He sall or lang gie sic a Sound,</br>The Ecchoe sall be hard arround</br>Europe, frae Schore to Schore;</br>Then lat them gadder all thair Strenth,</br>And stryve to wirk my Fall,</br>Tho numerous, zit at the lenth</br>I will owrecum them all,</br>And raise zit and blaze zit</br>My Braifrie and Renown,</br>By gracing and placing</br>Arright the Scottis Crown.", "XXV.</br>Quhen my braif BRUCE the same sall weir</br>Upon his Ryal Heid, full cleir</br>The Diadem will shyne;</br>Then sall zour sair Oppression ceis,</br>His Intrest zours he will not fleice,</br>Or leif zou eir inclyne:</br>Thocht Millions to his Purse be lent,</br>Zell neir the puirer be,</br>But rather richer, quhyle its spent</br>Within the Scottish Se:</br>The Field then sall zeild then</br>To honest Husbands Welth,</br>Gude Laws then sall cause then</br>A sickly State haif Helth.", "XXVI.</br>Quhyle thus he talkit, methocht ther came</br>A wondir fair Etherial Dame,</br>And to our Warden sayd,</br>Grit Callidon I cum in Serch</br>Of zou, frae the hych starry Arch,</br>The Counsill wants zour Ayd;</br>Frae every Quarter of the Sky,</br>As swift as Quhirl-wynd,</br>With Spirits speid the Chiftains hy,</br>Sum grit Thing is desygnd</br>Owre Muntains be Funtains,</br>And round ilk fairy Ring,</br>I haif chaist ze, O haist ze,</br>They talk about zour King.", "XXVII.</br>With that my Hand methocht he schuke,</br>And wischt I Happyness micht bruke,</br>To eild be Nicht and Day;</br>Syne quicker than an Arrows Flicht,</br>He mountit upwarts frae my Sicht,</br>Straicht to the milkie Way;</br>My Mynd him followit throw the Skyes,</br>Untill the brynie Streme</br>For Joy ran trinckling frae myne Eyes,</br>And wakit me frae Dreme;</br>Then peiping, half sleiping,</br>Frae furth my rural Beild,</br>It eisit me and pleisit me</br>To se and smell the Feild.", "XXVIII.</br>For Flora in hir clene Array,</br>New washen with a Showir of May,</br>Lukit full sweit and fair;</br>Quhyle hir cleir Husband frae aboif</br>Sched doun his Rayis of genial Luve,</br>Hir Sweits perfumt the Air;</br>The Winds war husht, the Welkin cleird,</br>The glumand Clouds war fled,</br>And all as saft and gay appeird</br>As ane Elysion Sched;</br>Quhilk heisit and bleisit</br>My Heart with sic a Fyre,</br>As raises these Praises</br>That do to Heaven aspyre.</br>"]