["Sae, bonny Jenny, are ye there?</br>The lass that's winsome, plump, and fair.</br>Fye, woman, quat that purring wheel,</br>And gi' the wench her pirn to reel;</br>Ye've deen, or else the sorrow's in't,</br>Ye've cust ye're hank, and that's the stint;</br>Come furth, and streetch your limbs a while,</br>Come furth, and bless me wi' a smile,</br>I fain wad speak a word or twa,</br>Come furth and dinna say me na.", "The night is pleasant, lown, and clear,</br>Ye'll see the muntains far and near,</br>Ald Doowish wi' his lowtin back,</br>And Mukkish like a lang peet stack;</br>Proud Argill wi' his tow'ring height,</br>Sets off the beauty of the night;</br>White wash'd shortsine, yon glebe house wa</br>By meen-light shines like driven sna'.</br>A' things luick charming to the view,</br>But nought sae charming luicks as you.", "The meen alang the welkin scuds,</br>And cuts her way thro' jostling cluds;</br>Ye'd think that a' the starns abeen,</br>Were gath'ring round their passing queen;</br>And pleas'd to see her shine sae braw,</br>Forming her train baith great and sma'.", "A showman on a market day,</br>Thro' gaping crouds thus clears his way,</br>And marches proudly up the street,</br>Wi' a' the weans at his feet.</br>Come out, my dear, and luick about yet,</br>There's naithing pleasant here without ye.", "I doubt ye darna for ye'r mither,</br>What ne'er wad let us meet the gither;</br>But yonder she's tane up, you see,</br>In deep discourse wi' Katrin Lee:</br>The twa ald wives ayont the fire,</br>Are settled to their hearts desire;</br>To light, to smoak, to shagh about,</br>And clatter till their pipe be out;</br>Twa paddling duicks in April rain,</br>Seem not of ither half sae fain:</br>And now's your time, I'll take my aith,</br>Steal out, my dear, and slip them baith.</br>Steal out, and let peer Robin kiss ye;</br>I'se warrant them, they winna miss ye.", "I think ye hae nae mind to stir!</br>(Howt, will ye boast that filthy curr)</br>Weel sit, till cockcraw gin ye like,</br>(Shamefa' the yelping o' that tike)</br>Haith, ye'll repent ye, when I'm gane,</br>And wish ye had my counsel tane;</br>But now ye've gart me turn my heel,</br>I'll no come back &mdash; sae &mdash; fare ye weel.</br>"]