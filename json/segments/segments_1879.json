["Whare the braid planes in dowy murmurs wave</br>Their antient taps out o'er the cald, cald grave,</br>Whare Geordie Girdwood, mony a lang-spun day,</br>Houkit for gentlest banes the humblest clay,</br>Twa sheeted ghaists, sae grizly and sae wan,</br>'Mang lanely tombs their douff discourse began.", "WATSON.</br>Cauld blaws the nippin north wi' angry sough,</br>And showers his hailstanes frae the Castle Cleugh</br>O'er the Greyfriars, whare, at mirkest hour,</br>Bogles and spectres wont to tak their tour,</br>Harlin' the pows and shanks to hidden cairns,</br>Amang the hamlocks wild, and sun-burnt fearns,</br>But nane the night save you and I hae come</br>Frae the dern mansions of the midnight tomb.</br>Now whan the dawning's near, whan cock maun craw,</br>And wi' his angry bougil gar's withdraw,</br>Ayont the kirk we'll stap, and there tak bield,</br>While the black hours our nightly freedom yield.", "HERRIOT.</br>I'm weel content; but binna cassen down,</br>Nor trow the cock will ca' ye hame o'er soon,</br>For tho' the eastern lift betakens day,</br>Changing her rokelay black for mantle grey,</br>Nae weirlike bird our knell of parting rings,</br>Nor sheds the caller moisture frae his wings.</br>NATURE has chang'd her course; the birds o' day</br>Dosin' in silence on the bending spray,</br>While owlets round the craigs at noon-tide flee,</br>And bludey hawks sit singand on the tree.</br>Ah, CALEDON!  the land I yence held dear,</br>Sair mane mak I for thy destruction near;</br>And thou, EDINA!  anes my dear abode,</br>Whan royal JAMIE sway'd the sovereign rod,</br>In thae blest days, weel did I think bestow'd,</br>To blaw thy poorith by wi' heaps o' gowd;</br>To mak thee sonsy seem wi' mony a gift,</br>And gar thy stately turrets speel the lift:</br>In vain did Danish Jones, wi' gimcrack paint,</br>In Gothic sculpture fret the pliant stanes:</br>In vain did he affix my statue here,</br>Brawly to bulk wi' flow'rs ilk coming year;</br>My tow'rs are sunk, my lands are barren now,</br>My fame, my honour, like my flow'rs maun dow.", "WATSON.</br>Sure Major Weir, of some sic warlock wight,</br>Has flung beguilin' glamer o'er your sight;</br>Or else some kittle cantrup thrown, I ween,</br>Has bound in mirlygoes my ain twa ein,</br>If ever aught frae sense cou'd be believ'd</br>(And seenil hae my senses been deceiv'd),</br>This moment, o'er the tap of Adams' tomb,</br>Fu' easy can I see your chiefest dome:</br>Nae corbie fleein' there, nor croupin' craws,</br>Seem to forspeak the ruin of thy haws,</br>But a' your tow'rs in wonted order stand,</br>Steeve as the rocks that hem our native land.", "HERRIOT.</br>Think na I vent my well-a-day in vain,</br>Kent ye the cause, ye sure wad join my mane.</br>Black be the day that e'er to England's ground</br>Scotland was eikit by the UNION'S bond;</br>For mony a menzie of destructive ills</br>The country now maun brook frae mortmain bills,</br>That void our test'ments, and can freely gie</br>Sic will and scoup to the ordain'd trustee,</br>That he may tir our stateliest riggins bare,</br>Nor acres, houses, woods, nor fishins spare,</br>Till he can lend the stoitering state a lift</br>Wi' gowd in gowpins as a grassum gift;</br>In lieu o' whilk, we maun be weel content</br>To tyne the capital at three per cent.</br>A doughty sum indeed, whan now-a-days</br>They raise provisions as the stents they raise,</br>Yoke hard the poor, and the rich chiels be,</br>Pamper'd at ease by ither's industry.", "Hale interest for my fund can scantly now</br>Cleed a' my callants backs, and slap their mou'.</br>How maun their weyms wi' sairest hunger slack,</br>Their duds in targets flaff upo' their back,</br>Whan thy are doom'd to keep a lasting Lent,</br>Starving for England's weel at three per cent.", "WATSON.</br>AULD REIKIE than may bless the gowden times,</br>Whan honesty and poortith baith are crimes;</br>She little kend, whan you and I endow'd</br>Our hospitals for back-gaun burghers gude,</br>That e'er our siller or our lands shou'd bring</br>A gude bein livin to a back-gaun k&mdash;g,</br>Wha, thanks to ministry!  is grown sae wise,</br>He douna chew the bitter cud of vice;</br>For gin frae Castlehill to Netherbow,</br>Wad honest houses baudy-houses grow.</br>The crown wad never spier the price of sin,</br>Nor hinder younkers to the de'il to rin;</br>But gif some mortal green for pious fame,</br>And leave the poor man's pray'r to sane his name,</br>His geer maun a' be scatter'd by the claws</br>O' ruthless, ravenous, and harpy laws.</br>Yet, shou'd I think altho' the bill tak place,</br>The council winna lack sae meikle grace</br>As lat our heritage at wanworth gang,</br>Or the succeeding generations wrang</br>O' braw bien maintenance and walth o' lear,</br>Whilk else had drappit to their children's skair;</br>For mony a deep, and mony a rare engyne</br>Ha'e sprung frae Herriot's wark, and sprung frae mine.", "HERRIOT.</br>I find, my friend that ye but little ken,</br>There's einow on the earth a set o' men,</br>Wha!  if they get their private pouches lin'd,</br>Gie na a winnelstrae for a' mankind;</br>They'll sell their country, flae their conscience bare,</br>To gar the weigh-bauk turn a single hair.</br>The government need only bait the line</br>Wi' the prevailing flee, the gowden coin,</br>Then our executors, and wise trustees,</br>Will sell them fishes in forbidden seas,</br>Upo' their dwining country girn in sport,</br>Laugh in their steeve, and get a place at court.", "WATSON.</br>'Ere that day come, I'll mang our spirits pick</br>Some ghaist that trokes and conjures wi' Auld Nick,</br>To gar the wind wi' rougher rumbles blaw,</br>And weightier thuds than ever mortal saw:</br>Fire-flaught and hail, wi' tenfald fury's fires,</br>Shall lay yird-laigh Edina's airy spires:</br>Tweed shall rin rowtin' down his banks out o'er,</br>Till Scotland's out o' reach o' England's pow'r;</br>Upo' the briny Borean jaws to float,</br>And mourn in dowy saughs her dowy lot.", "HERRIOT.</br>Yonder's the tomb of wise Mackenzie fam'd,</br>Whase laws rebellious bigotry reclaim'd,</br>Freed the hail land frae covenanting fools,</br>Wha erst ha'e fash'd us wi' unnumber'd fools,</br>Till night we'll tak the swaird aboun our pows,</br>And than, whan she her ebon chariot rows,</br>We'll travel to the vaut wi' stealing stap,</br>And wauk Mackenzie frae his quiet nap;</br>Tell his our ails, that he, wi' wonted skill,</br>May fleg the schemers o' the mortmain-bill.</br>"]