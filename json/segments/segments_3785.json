["JOSIE.</br>Welcome, kind Jamie, to your beil again,</br>And friends to me, and a' that plow the plain:</br>Lang look'd we for your coming down the glen,</br>To bare our hearts, and tell you a' our mane.", "JAMIE.</br>Thank you, gude Josie, I'm not lang awa',</br>Ae week, nae mair; yet I have thought it twa:</br>Ill-meaning dreams sae haunted me in sleep,</br>That a' the live-lang night frae kindly rest me kept.", "JOSIE.</br>Nae ferley, neighbour, ye had frightfu' dreams,</br>That brake your rest, and troubled a' your brains.</br>Sad things hae happen'd syn ye clam the hill,</br>Whilk grieves us a', and makes our blude stand still.", "JAMIE.</br>O tell them soon, and ease my heart o' pain.</br>Is Dapple-Gray, or Slae-black Yade that's gane?</br>Is Brauny Bill, or Hammel-Horn elf-shot?</br>Or 'mang our ews had come the dolefu' rot?", "JOSIE.</br>That's no the case; alas!  if that were a',</br>Well might we reckon sicken skaith but sma;</br>But mair nor that, and mair nor I can tell,</br>Has you, and me, and a' the holm befel.", "JAMIE.</br>In dreary doubt O me nae langer keep!</br>O tell the cause that gars you sair to weep!</br>To greet sae sair, I ween is nae light thing;</br>And maun frae some sad waefu' dolour spring.", "JOSIE.</br>Waefu' indeed!  to thee, to me, to a';</br>Our faithfu' shepherd now is ta'en awa'.</br>Twa days, since he was laid in eard hae gane;</br>The best o' shepherds!  and the best o' men!", "JAMIE.</br>Heart-riving news!  ah!  wail-a day!  my friend!</br>An' is it true our herdsman's reacht his end?</br>Has cruel Death, that ruefu wight!  then sped,</br>And laid him laigh amang the folk that's dead?", "JOSIE.</br>Rest his blest saul!  ah!  that they were na true,</br>Thir dolesome tidings that I tell to you;</br>Again we'd whistle as we plow the plain,</br>And he fu' cheary when we loos'd at e'en.", "JAMIE.</br>Yes!  well we might; but we will sing nae mair,</br>Or when we loose at e'en, or yoke at air:</br>Sin he is gane wha carefu' fed our flocks,</br>Our days are done, and ilka heart-string breaks.", "JOSIE.</br>Ah!  Jamie, Jamie, soon I'll now inlack;</br>The morn, may be, I'll that dark journey take:</br>Since he has gane, nae flocks are now my care,</br>Nor cow, nor stot, nor a' my naigies mair!", "JAMIE.</br>Nor mine:  and, Josie, oh!  I maun you tell,</br>I fear'd this stroke that has us a' befel.</br>For ae mirk night, a wee ere I stept West,</br>When our red cock wi's hens had gane to rest,</br>Not far frae ten, as if he kend this ill,</br>Clapt baith his wings, and craw'd right loud and shrill.", "JOSIE.</br>O'er well I mind!  ah!  that ye tald niest day,</br>When frae the muir we brought the wander'd quey:</br>And then, ye ken, as we came thro' the Earn,</br>The scrieching pyets daubed a' our barn.", "JAMIE.</br>Too true, I wat!  Beside, the following night,</br>Thro' a' the lift was seen an unco' sight:</br>Sharp-pointed things ran withershins as fast,</br>As e'er the gled pursu'd a bird in haste.", "JOSIE.</br>O dool!  these signs were not for naething sent:</br>Ye see the end has tald us what they meant.</br>Our ews will wander now, o'erblaw wi snaw,</br>Or wylie Laurie takes them great and sma'.", "JAMIE.</br>Our wint'rings too, will drown in bogs and glens,</br>Fa' o'er high crags, and get mischancy ends;</br>Yea, a' our beasts will melt frae us like snaw;</br>Sin he that kept them right's sae far awa'.", "JOSIE.</br>Right well I wat!  he kept them night and day,</br>Nor a' his time did ony e'er misgae:</br>True is his trust as ony ashen bough</br>That e'er we took to make ourselves, a plough.", "JAMIE.</br>The wee short loch out owre, when not ay blast</br>Has on its tap an angry curl cast,</br>Was ne'er mair smooth, than ay his chearfu' face,</br>Or on the hill, or in our beiling was.", "JOSIE.</br>The kindlie ew nae mair affection had</br>For the young lambkin which herself has fed,</br>Nor an auld carle for his young bonny wife,</br>Than he for a' that breath'd the breath of life.", "JAMIE.</br>And then, to him that rules owre a' aboon</br>With single mind he pray'd, baith late and soon;</br>Pray'd for us a', pray'd for our gear's increase:</br>And aft he got, and ay he wish'd our peace.", "BAITH.</br>But, now he's gane, life hardlie's worth our care;</br>Nor cow, nor stot, nor a our nagies mair!</br>"]