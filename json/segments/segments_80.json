["JANUARIUS.", "ALEXIS.</br>Upilio, (nec enim titulo potiore misellus</br>Dignandus) jam nunc bruma laxante rigorem,</br>Aethere sub sudo, (sudus forte obtigit aether,)</br>Eduxit fessas diuturno carcere caulae</br>Strigosas pecudes, macie brumaque rigentes,</br>Ut vix succiduo sustentent poplite gressus.", "Isque status pecoris pastoris concolor Ori,</br>Lurida quod macies pallenti tabe colorat;</br>Aeger cura forsan, &amp; ager forsan amore;</br>Scit tamen &amp; calamos inflare, &amp; dicere versus:</br>Tum pecora ad montem languentia languidus egit,</br>Effuditque istas, dum pascunt illa, querelas.", "O Superi, curas O qui miseratis amantum,</br>(Si tamen e Superis quisquam miseretur amantes)</br>Despicite e coelis ubi laetum dacitis aevum,</br>Luctisonisque, precor, submittite cantibus aures:</br>Tu quoque pastorum Deus, olim fixus Amoris</br>Cuspide Pan, prius expertos miserere dolores:", "Effoeta O tellus, brumalis praeda furoris,</br>Viva meae vitae occasum spectantis imago,</br>Te modo millecupio florum discrimine pinxit</br>Ver, tuaque asphodelis stellata superbiit aestas;</br>At jam nimbosae saevit violentia brumae,</br>Quaeque triumphabat modo, jam tua purpura sordet.", "Pectore sub nostro rabies furit aemula brumae,</br>Nam stupet in venis immiti frigore sanguis:</br>Saevit &amp; in nostram tempestas tanta carinam,</br>Tanquam jam tremulos spectaret vita Decembres.</br>Vix tamen, ah miserum, florescere caeperat annus.</br>Et tamen, ah miserum, mihi jam defloruit annus.", "O vos umbroso nudatae tegmine quercus,</br>Qua volucres vernos gaudebant texere nidos;</br>Nunc musco indutae, canaeque horrore pruinae,</br>En, ubi vestra novo turgebant germina foetu,</br>Brachia conspicio lachrymis rorantia crebris,</br>Pendolaque astrictis glaciatur stiria guttis.", "Sic quoque, sic nostrae folia inconcussa juventas</br>Nunc flaccent, nimiis curarum exercita ventis;</br>En, emarcescit foelix flos puberis aevi,</br>Ustulat &amp; canum mihi praecoqua germina frigus:</br>Sic vitreis rigui lachrymis rorantur ocelli,</br>Pendet ut a vestris glacialis stiria ramis.", "Languide grex, lacero implicitam qui vellere lanam</br>Gestas, cui victu jejunia crebra maligno</br>Hauserunt vires, macie testare, probasque</br>Obruta solicitis pastoris pectora curis.</br>Debilis ille, &amp; tu:  Macer es, macrescit &amp; ille:</br>Languendo luges, lugendo languet &amp; ille.", "Damno millenis tempus lachrymabile diris,</br>Urbs vicina oculis quo primum erat obvia nostris.</br>Et tamen illam horam votis bis mille beavi,</br>Qua vidi nostram (spectacula tanta) puellam;</br>Sed frustra; nostrae primus gradus ille ruinae:</br>Proh, Superi!  mellis faecundi, &amp; fellis amores?", "Non infortunum queritur mea fistula Mopsum,</br>Ambiat ille meum licet indefessus amorem.</br>Agrestis sperno tam rustica munera Mopsi;</br>Haedos; involucres nidos; &amp; praecoqua poma,</br>Insipiens frustra mittis tua munera Mopsi,</br>Quae tuus ille suae mox Phillidi mittit Alexis.", "Phillis amata mihi est (heu, cur mihi Phillis amata?)</br>Despectusque ab ea sum, (cur despectus ab illa?)</br>Respuit usque meos &amp; dedignatur amores,</br>Fastiditque audire rudem sufflata cicutam.</br>Quin pastorales velut anguem exhorret avenas,</br>Subsannatque elata, suus quae cantat Alexis.", "Ergo pIaces licet agresti mea fistula Pani,</br>Cum tamen haud placeas ubi vellem sola placeres;</br>Et tu musa, meos sopire assueta dolores,</br>Nunc oblita tamen, cum res efflagitat, artis,</br>Solvetis meritas &amp; Musa, &amp; fistula poenas:</br>Cum calamos frangit, fususque recumbit in herbam.", "Jam sol emeritos devexo tramite currus</br>Urgebat praeceps, glaciatoque horrida rore</br>Nox involvebat furvo velamine terram:</br>Ut videt, arrodens caecis praecordia curis</br>Surgit, apricatas pecudes ad ovilia cogens</br>Upilio, vultu referentes fata Magistri.</br>"]